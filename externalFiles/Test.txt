Apariţia unui pahar de Starbucks în cel mai recent episod "Game of Thrones" i-a pus pe jar pe fani! Mulţi dintre ei consideră că gafa producătorilor e un spoiler major, fiind un indiciu clar că Daenerys va gusta cafeaua aia execrabilă şi va sfârşi otrăvită.

Pe de altă parte, unii susţin că paharul de carton, conţinând cel mai probabil un grande macchiato - aceeaşi substanţă cu care a fost îndepărtat Joffrey de la tron în sezoanele anterioare - ar fi fost achiziţionat chiar de la Starbucks de către Daenerys, dar nu pentru consum propriu, ci pentru unul dintre duşmanii ei.

"Dany cumpără boabe şi le prăjeşte acasă, la foc de dragon, n-ai s-o vezi bând aşa ceva. Probabil intenţia e s-o otrăvească pe Cersei, dar o să-l omoare din greşeală pe ser Davos, că el e mai ţăran", spune Eduard Popa, specialist în universul lui R. R. Martin.